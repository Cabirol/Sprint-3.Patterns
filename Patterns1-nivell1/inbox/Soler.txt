Antoni Soler i Ramos, també conegut com a Pare Soler (Olot, Garrotxa, batejat el 3 de desembre de 1729 – El Escorial, Castella, 20 de desembre de 1783), fou un compositor i organista català, un dels màxims representants de la música per a teclat de la península Ibèrica a finals del Barroc i principis del Classicisme. És conegut especialment per les seves cèlebres sonates per a clavicèmbal i per la música de cambra, però també és autor d'una extensa producció vocal escrita al llarg de les tres dècades que va passar al monestir de l'Escorial.